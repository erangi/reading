<div dir="rtl" style="text-align: right;" markdown="1">
ברוכים הבאים לרשימת הקריאה שלי. הרשימה כוללת את הספרים שקראתי בשנים האחרונות, ואני ממליץ עליהם (או שלא כל כך). הרשימה כוללת ספרים עלילתיים וספרי עיון - אני משתדל לשלב, ולקרוא את שני הסוגים. קצב הקריאה שלי לא גבוה כי אני קורא רק בלילה, לפני השינה, ולכן הרשימה לא ארוכה במיוחד.

הספרים העלילתיים שאני קורא הם בעיקר כאלה שלוקחים אותי למסע במקומות רחוקים. אין לי הרבה עניין בספרות ישראלית, יש לי מספיק מישראל ביום יום. את הספרים אני שואל בספרייה המקומית, בלי העדפה מיוחדת לפרסומים חדשים (להוציא ספרי עיון). אני קורא רק ספרים בעברית, ולכן גם העמוד הזה בעברית.

הכותרים ושמות הסופרים מופיעים כפי שקוטלגו בספרייה. אני מניח שזה הפורמט שבו הם יופיעו בכל ספרייה אחרת. באינטרנט ייתכנו איותים אחרים, מניח שתסתדרו.

סדר הספרים ברשימות הוא לפי הסדר שבו קראתי אותם (האחרונים למעלה).

### ספרים עלילתיים מומלצים
* **ארטו פאסילינה - אסירים בגן העדן.** סיפור חמוד על מטוס שמתרסק וקבוצת שורדים שבונה לעצמה חיים חדשים באי. הספר קצר, קליל, ומשעשע למדי. זה לא סיפור הירואי של הישרדות כנגד כל הסיכויים, אלא על קבוצת מערביים שקיבלה הזדמנות לחשוב מחדש על אורח החיים הקודם שלה.
* **מוחסין חמיד - איך לעשות מכה באסיה המתעוררת.** סיפור חיים של ילד שנולד בכפר עני, גדל לעושר והצלחה, ובסוף... הספר כתוב במבנה של ספר עזרה עצמית, אבל זאת לא מטרתו כמובן. ספר לא ארוך, קל לקריאה ומעניין.
* **סמיואל שם - בית האלוהים.** הספר מתאר את שנת הסטאז' של בוגר לימודי רפואה בבית חולים בשם בית האלוהים. ההתחלה משעשעת למדי, ונראית כמו עוד קומדיה בבית חולים. ההמשך הוא הרבה יותר אפל ומדכא: ככל שהסטאז' מתמשך, הרופאים הולכים ומאבדים את בריאותם הנפשית בסביבה הבלתי אנושית של בית החולים. היה לי לא קל בסוף הספר, יש משהו מדכא בתיאור התהליך שעברו הגיבורים, במיוחד לאור העובדה שהוא נכתב על בסיס חוויותיו האמיתיות של המחבר, שהוא רופא בעצמו.
* **מנסור א-ס'ווים - זיכרונות מרושעים של ילד רחוב.** סיפור חייו של ילד רחוב בחרטום, בירת סודאן. הגיבור הוא ילד נכה, שנולד לאם שמתה זמן קצר אחר כך. הוא מתגלגל ממקום למקום, ומצליח לבנות חיים בעולם עני ועויין. הסיפור עצמו מרתק. בלי לגלות יותר מדי, ממליץ לקרוא שוב את ההתחלה אחרי קריאת כל הספר.
* **מוחסין חמיד - מערבה.** סיפור על שני צעירים בעיר אסייתית כלשהי, שהופכת להיות זירת מלחמה. הם מצליחים לברוח ממנה בדרך מפתיעה, ומשם מתגלגלים למקומות שונים. הספר לא מגלה באיזה עיר או מדינה הסיפור מתחיל, אבל קל לדמיין אותו קורה בפקיסטן או סוריה, למשל. למרות שהעלילה מתבססת על איזה מנגנון שלא קיים במציאות, הסיפור הבסיסי מתאר חווייה שנשמעת כמו מה שפליטים רבים חווים.
* **רוהינטון מיסטרי - מסע ארוך כל כך.** סיפור על משפחה בהודו, שנקלעת לאיזו פרשת ריגול. אבל העלילה הזאת היא רק חלק קטן מהספר, ולטעמי גם לא החלק הכי מעניין שבו. חלק גדול מהספר מוקדש לתיאורי הסביבה והאווירה ועלילות משנה ופרטים קטנים על החיים של המשפחה והשכונה שלה ומיעוט האתני אליו היא שייכת. אני מניח שפיספסתי חלק גדול מהדקויות בסיפור כי אני לא מכיר את התרבות הזאת, אבל הוא עדיין מאד מעניין. האפשרות לשוחח עם חברים הודים על הספר ולקבל קצת הסברים גם עזרה לי מאד.
* **ג'ונתן ספרן פויר - קרוב להפליא ורועש להחריד.** סיפור על ילד ניו-יורקי בן 9, שאביו נהרג באסון התאומים. הילד יוצא למסע ברחבי העיר (כי מי לא יצא למסע בניו יורק כשהיה בן 9) במטרה לגלות איזה סוד שקשור לאביו. הסיפור עצמו מעניין, ותמיד נחמד לבקר בניו יורק לפגוש טיפוסים מקומיים.
* **צ'ה גווארה - דרום אמריקה באופנוע : המסע הגדול הראשון שלי.** שכחו את פועלו של המחבר לצד פידל קסטרו בקובה, הסיפור קרה הרבה קודם. הספר מתאר את המסע של המחבר ברחבי דרום אמריקה, כשהיה בן 23 וסטודנט לרפואה. סיפור מסע מעניין וקל לקריאה.
* **צ'יגוזיה אוביומה - הדייגים.** סיפור על ארבעה אחים ניגרים, על חייהם בכפר, על משפחתם המתפרקת, ועל האסונות שפוקדים אותם. לא רק העלילה היתה מרתקת בעיני; הספר לקח אותי לעולם אחר, אפריקה שמעולם לא פגשתי במציאות.
* **גרי שטינגרט - בארי כהן בדרכים.** סיפור על מנהל קרן הון סיכון עשיר בניו יורק, שמשאיר את חייו הקודמים מאחוריו ויוצא למסע. סיפור מעניין, מסע נחמד ברחבי ארצות הברית, ויהודי אמריקאי שהתעשר בוול סטריט הוא דמות שקל לחבב אבל גם קצת לתעב...
* **סטיבן פרספילד - שערי האש : סיפור הגבורה של הקרב בתרמופילי.** סיפור חייו של נושא כלים ספרטני, שהשתתף בקרב שבו כמה מאות לוחמים ספרטנים עצרו את הצבא הפרסי כולו. אני לא קורא הרבה ספרים היסטוריים ולא מתעניין במיוחד בהיסטוריה היוונית, אבל זה חתיכת סיפור מרתק. הגיבור הוא לא לוחם ספרטני אלא פליט מוגבל פיזית, ורוב הספר מתאר את קורות חייו עד שהגיע להשתתף בקרב המדובר. למרות שהעלילה היא ברובה בדיונית, הספר מבוסס על אירועים היסטוריים אמיתיים (ובפרט, הקרב המדובר).
* **גארי שטינגרט - אבסורדיסטן.** סיפור משעשע על בן של אוליגרך רוסי, שמנסה להגיע לארצות הברית דרך מדינה דמיונית בשם אבסורדיסטן. קליל, נחמד ומבדר.
* **פטר הוג - חוש השלג של העלמה סמילה.** סיפור על הניסיון של צעירה ממוצא דני וגרינלנדי לפתור את תעלומת מותו של ילד גרינלנדי. העלילה מתחילה בקופנהגן, ומגיעה בהמשך לגרינלנד. העלילה והיחסים בין הדמויות משקפים גם את היחסים בין דנמרק לגרינלנד (גרינלנד היא טריטוריה דנית). אני פחות בעניין של ספרי מתח, אבל אם זה מה שצריך כדי להגיע לגרינלנד, זה מה שיהיה.
* **דיוויד פוסטר וואלאס - משהו כיפי לכאורה שלא אחזור עליו לעולם.** תיאור חוויותיו של המחבר במהלך שיט תענוגות בקריביים. סיפור ציני ומשעשע, שקורה במקום המושלם לסופר ציני ומשעשע. הספר סיפק לי מושג שהפך להיות אהוב עלי מאד: "כיף מנוהל".
* **אידור אווה אולפסדוטיר - פרפרים בנובמבר.** סיפור על המסע של אישה וילד ברחבי איסלנד, האירועים שקורים להם והאנשים שהם פוגשים. הספר עצמו נחמד, והוא פחות מוזר מספרים של סופרים איסלנדיים אחרים שקראתי. נקודות הבונוס הן על המסע באיסלנד הנהדרת.

### ספרי עיון מומלצים
* **אלפרד לנסינג - אנדיורנס.** סיפור הניסיון (הכושל) של משלחת בהובלת ארנסט שקלטון לחצות את יבשת אנטרקטיקה. הספר מבוסס על היומנים של חברי המשלחת, ומתאר את האירועים בצורה די יבשה. זה לא נשמע מלהיב, אבל סיפור ההישרדות של המשלחת הוא פשוט פנטסטי. לא היה צריך להוסיף לסיפור כלום - הוא מרתק כי הוא מתאר אירועים מרתקים.
* **פטר וולבן - החיים הנסתרים של העצים : על תחושות ותקשורת - גילויים מעולמם הסודי.** יערן גרמני מתאר את העולם הפחות מוכר של העצים. התיאורים מדהימים בעיני, עד כדי כך שלא הייתי משוכנע שכל מה שכתוב בספר נכון עובדתית. בכל מקרה, זה ספר שגרם לי להסתכל אחרת על עצים. איזה יצורים נפלאים!
* **מיקל פולן - הבוטניקה של התאווה : העולם מנקודת מבטו של צמח.** הספר מביא את סיפורם של ארבעה צמחים מבוייתים - תפוח עץ, צבעונים, קנאביס ותפוח אדמה, ואת האופן שבו הם השפיעו על החברה. הידעתם, למשל, שכל התפוחים מאותו הזן זהים גנטית, והעצים שלהם נוצרים באמצעות הרכבה ולא שתילה?
* **מיקל לואיס - ענן של אפשרויות : עמוס טברסקי ודניאל כהנמן, החברות ששינתה את האופן שבו אנו חושבים.** הספר הוא ביוגרפיה של טברסקי וכהנמן. הוא מתייחס גם למחקרים שלהם, אבל זה לא ספר פסיכולוגיה. טברסקי וכהנמן לא רק היו חוקרים ברמה עולמית, קורות חייהם גם משולבים בהקמתה של המדינה, הצבא והאקדמיה הישראלית.
* **מיקל פולן - דילמת השפע.** הספר מתאר את הרקע של ארבע ארוחות אפשריות, מה נדרש כדי לייצר את מרכיביהן, ומה ההשלכות הסביבתיות והכלכליות של ייצור המזון. למשל, הספר מתמקד בהתחלה בתירס - דגן שמאחוריו מערכת כלכלית מעוותת לגמרי, שהביאה לייצור מופרז ולשימוש בלתי מבוקר בתירס כחומר גלם. הספר לא רק כתוב בצורה קריאה ומעניינת, הוא גם חושף צדדים פחות מוכרים של ייצור המזון.
* **נסים ניקולס טלב - תעתועי האקראיות : הופעתו של הברבור השחור בשוקי ההון (ובחיים).** הספר מתאר את ההשפעות של האקראיות על העולם, ובפרט על הכלכלה. אחת הטענות העיקריות שלו היא שבמקרים רבים, אנחנו מייחסים הצלחה למיומנות במקום למזל. הספר כתוב מעניין (למרות חוסר הצניעות של המחבר...) ויש בו תובנות שמשנות קצת את האופן שבו אני מסתכל עכשיו על הכלכלה, אבל כמי שהרבה יותר מתעניין בטבע מאשר בכלכלה, הספר פחות עניין אותי מספרים אחרים ברשימה.
* **רמי הרפז - השבוי ואשת השבוי.** סיפור תקופת השבי של רמי הרפז, טייס בחיל האוויר (וגם בן הקיבוץ שלי). הספר משלב את חוויות תקופת השבי של רמי ושל אשתו נורית, פרק שלו ופרק שלה לסירוגין. השילוב הזה מדהים בעיני, כי הוא מתאר את תקופת השבי בצורה הרבה יותר מקיפה, ובפרט את הצד הפחות מדובר של המשפחה שנשארה מאחור, עם כל הקשיים היום-יומיים, חוסר הוודאות והדאגות. אני לא מתעניין במיוחד בהיסטוריה של מלחמות או זכרונות של אנשי צבא, אבל הספר הזה יוצא מן הכלל, ביותר מבחינה אחת.
* **אורן הרמן - מחיר האלטרואיזם : ג'ורג' פרייס והחיפוש אחר מקורות טוב הלב.** סיפורו (האמיתי) של טיפוס מוזר בשם ג'ורג' פרייס, שהתגלגל ממקום למקום עד שנתקל בשאלה בלתי פתורה: מה גורם להתפתחות מינים שבהם פרטים מקריבים את עצמם לטובת המין כולו, למרות שההקרבה מונעת מהם להתרבות בעצמם? במילים אחרות, איך התפתח אלטרואיזם בטבע. למרות היעדר השכלה אקדמית הולמת (וכנראה שגם כישורים חברתיים), פרייס הצליח לפתח תיאוריה שמסבירה את היתרון של האלטרואיזם, וגם ניסה ליישם אותה בעצמו. הספר עצמו משלב בין הסיפור של פרייס לבין העולם המדעי שבו הוא פעל. הצד הראשון מעניין מאד, אבל הצד השני די דחוס וקשה להבנה למי שלא מכיר את התחום (כמוני).
* **תור הירדל - מסע קון-טיקי.** הספר מתאר את ההפלגה של תור הירדל ושותפיו מחופי פרו עד לאיי פולינזיה על גבי רפסודה. מטרת הניסוי היתה להוכיח את האפשרות שמוצאם של הפולינזים הוא דווקא בדרום אמריקה, ולא בדרום אסיה או אוקיאניה. בהתאם, הרפסודה נבנתה באמצעות טכנולוגיות וחומרים שהיו קיימים לפני אלפי שנים. המהדורה שקראתי יצאה לאור ב-1966, והעברית בה ארכאית ולא קלה לקריאה. עם זאת, הסיפור עצמו נהדר.
* **סוון לינדקויסט - השמידו את כל הפראים!** הספר מתאר צד אפל במיוחד של הקולוניאליזם האירופאי באפריקה - ההתייחסות לאפריקאים כאל עמים נחותים, שהשמדתם תביא להשבחת המין האנושי כולו. שלא מבפתיע, אותה גישה גזענית וכאילו-מדעית היתה גם הבסיס לאידיאולוגיה הגזענית של הנאצים. עם זאת, התקופה שהספר מספר עליה היתה המאות ה-18-19, באפריקה הרחוקה, ולכן זכתה להרבה פחות חשיפה. ספר קשה ועצוב על פרק אפל בתולדות האנושות.
* **ג'ארד דיימונד - השימפנזה השלישי.** אחד מספריו הראשונים של דיימונד, ובו הוא מתאר איך האדם הפך למין כל כך דומיננטי, למרות שאפשר למצוא לא מעט מתכונותיו הייחודיות-לכאורה במינים אחרים בטבע. קראתי את הספר הזה הרבה לפני שקראתי את קיצור תולדות האנושות של יובל נח-הררי, ולמרות שאין ביניהם חפיפה מלאה, היתה לי הרגשה קלה של "קראתי את זה כבר" במהלך הקריאה של קיצור תולדות האנושות.
* **ג'ארד דיימונד - רובים, חיידקים ופלדה.** הספר המצליח ביותר של דיימונד, ובו הוא מתאר איך יתרונות סביבתיים הפכו תרבויות מסויימות למתקדמות יותר מאחרות, ואיפשרו להן להתפשט ולהתגבר על תרבויות פחות מפותחות. למשל, הפרישה של יבשת אירו-אסיה ממזרח למערב איפשרה עברה של צמחים ובעלי חיים מתורבתים ממקום למקום, והקמת חברות גדולות ועירוניות יותר. ביבשת אפריקה, לעומת זאת, הפרישה היא בעיקר מצפון לדרום, מה שיוצר אזורי אקלים שונים מאד, ומגביל את הפצת החקלאות. יכולת הארגון של חברות עירוניות צפופות והעמידות שהן פיתחו לחיידקים היא זו שאיפשרה, למשל, לספרדים להשתלט על שטחים עצומים באמריקה. אני מאד אוהב לקרוא את דיימונד, אבל הנטייה שלו לצלול לפרטים יכולה קצת לעייף. ועדיין, זה לדעתי ספר מרתק ומרחיב אופקים.
* **ג'ארד דיימונד - התמוטטות.** הספר הראשון של דיימונד שקראתי, ובו הוא מתאר איך חברות שניצלו עד תום את משאבי הסביבה שלהן, קרסו כאשר המשאבים האלה התכלו. הספר מתמקד בעיקר באיים או התיישבויות יחסית מבודדות, שבהם קל לזהות את הפגיעה בסביבה והשפעתה על החברה. לא ברור לי אם אפשר ליישם את התובנות מהמקרים האלה על אוכלוסיות יותר גדולות ופחות מבודדות, בעולם שבו מגוון סביבות ומינים נמצאים תחת איום. בכל מקרה, ספר מעשיר ומעניין.
* **טריסי קידר - הרים מעבר להרים.** סיפורו של סטודנט אמריקאי לרפואה בשם פול פארמר, שהגיע לעבודה התנדבותית בהאיטי, והקים שם מערכת בריאות שהצליחה לרפא ולמנוע את התחלואה הנרחבת בשחפת באי. בהמשך, הארגון שהקים הרחיב את פעילותו גם למדינות נוספות, ומתמקד באוכלוסיות עניות וחסרות אמצעים. הסיפור של פארמר עצמו מרתק, והאופן שבו הוא בנה מערכת שהצילה חיים של כל כך הרבה בני אדם מעורר התפעלות. מעבר לסיפור של פארמר ושותפיו, הפעילות שלהם והקשיים איתם התמודדו מראים גם צדדים פחות מוכרים של מערכות הבריאות הלאומיות והבין-לאומיות.
* **ריצ'רד דוקינס - השען העיוור.** דוקינס (ממציא המושג "מם") יוצא בספר כנגד הטענה כאילו תיאוריית האבולוציה איננה אפשרית, מכיוון שהיא מבוססת על מקריות, ומקריות לא היתה יכולה להביא למורכבות שיש בטבע. דוקינס מסביר את מקומה של המקריות באבולוציה, ואת האופן שבו הברירה הטבעית מכוונת את התהליכים ולא המקריות לבדה.

### ספרים עלילתיים שפחות אהבתי
* **הרנן דיאז - נאמנות.** 
* **גודמונדור אנדרי תורסון - ולס ולירי.** 
* **יון קלמן סטפנסון - גן עדן וגיהינום.** 

### ספרי עיון שפחות אהבתי
* **ג'ארד דיימונד - מהפך : כיצד מתמודדות מדינות עם משבר ושינוי.** 
* **דניאל כהנמן - רעש : הפגם בכושר השיפוט האנושי וכיצד אפשר להתגבר עליו.** 
* **טא-נהסי קואטס - בין העולם וביני.** 
* **אורן הרמן - אבולוציות : חמישה-עשר מיתוסים שמסבירים את עולמנו.** 
* **ג'רלד דרל - עטלפים זהובים ויונים ורודות.** 
* **ג'ארד דיימונד - העולם עד אתמול : מה נוכל ללמוד מחברות מסורתיות?** 
</div>
